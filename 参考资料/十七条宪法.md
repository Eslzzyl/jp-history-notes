《十七条宪法》是推古12年（604年）所制定的17条条文。相传是由圣德太子制定的。主要包括对官僚和贵族的道德的规范和一些佛教的思想；为迄今所知，日本法制史上第一部成文法典，但并非现代法律意义上的宪法。

# 正文

夏四月丙寅朔戊辰、皇太子亲肇作宪法十七条。



**一曰**，以和为贵，无忤为宗。

人皆有党，亦少达者。是以或不顺君父，乍违于邻里。

然上和下睦，谐于论事，则事理自通，何事不成？



**二曰**，笃敬三宝。

三宝者，佛，法，僧也。则四生之终归，万国之极宗。

何世何人，非贵是法。人鲜尤恶，能教从之，其不归三宝，何以直枉？



**三曰**，承诏必谨。

君则天之，臣则地之。天覆地转，四时顺行，万气得通。地欲覆天，则致坏耳。

是以君言臣承，上行下靡，故承诏必慎，不谨自败。



**四曰**，群臣百寮，以礼为本。

其治民之本，要在乎礼。上不礼而下非齐，下无礼以必有罪。

是以，群臣有礼，位次不乱；百姓有礼，国家自治。



**五曰**，绝餮弃欲，明辨诉讼。

其百姓之讼，一日千事。一日尚尔，况乎累岁？

顷治讼者得利为常，见贿听谳，有财者之讼，如石投水;乏者之诉，似水投石。

是以贫民则不知所由，臣道亦于焉阙。



**六曰**，惩恶劝善，古之良典。

是以无匿人善，见恶必匡。其谄诈者，则为覆国家之利器，为绝人民之锋剑。

亦佞媚者，对上则好说下过，逢下则诽谤上失。

其如此人皆无忠于君，无仁于民。是大乱之本也。



**七曰**，人各有任，掌宜不滥。

其贤哲任官，颂音则起;奸者有官，祸乱则繁。

世少生知，克念作圣。事无大少，得人必治;时无急缓，遇贤自宽。

因此国家永久，社稷勿危。故古圣王为官以求人，为人不求官。



**八曰**，群卿百寮，早朝晏退。

公事靡盬，终日难尽。是以迟朝不逮于急。早退必事不尽。



**九曰**，信是意本，每事有信。

其善恶成败，要在于信。群臣共信，何事不成？群臣无信，万事悉败。



**十曰**，绝忿弃瞋，不怒人违。

人皆有心，心各有执。彼是则我非，我是则彼非。我必非圣，彼必非愚，共是凡夫耳。

是非之理、讵能可定。相共贤愚、如环无端。是以、彼人虽瞋、还恐我失、我独虽得、从众同举。



**十一曰**，明察功过，赏罚必当。

日者赏不在功，罚不在罪。执事群卿，宜明赏罚。



**十二曰**，国司，国造，勿敛百姓。

国非二君，民无两主。率土兆民，以王为主。所任官司，皆是王臣。何敢与公，赋敛百姓？



**十三曰**，诸任官者，同知职掌。

或病或使，有阙于事。然得知之日，和如曾识。其以非与闻，勿防公务。



**十四曰**，群臣百寮，无有嫉妒。

我既嫉人，人亦嫉我，嫉妒之患，不知其极。所以，智胜于己则不悦，才优于己则嫉妒。

是以，五百之乃今遇贤，千载以难待一圣。其不得贤圣，何以治国？



**十五曰**，背私向公，是臣之道矣。

凡夫，人有私必有恨，有憾必非同。非同则以私妨公，憾起则违制害法。

故初章云，上下和谐，其亦是情欤。



**十六曰**，使民以时，古之良典。

故，冬月有间，可以使民。从春至秋，农桑之节，不可使民。其不农何食，不桑何服？



**十七曰**，夫事不可独断，必与众宜论。

少事是轻，不可必众。唯逮论大事，若疑有失。故，与众相辨，辞则得理。





（『日本书纪』第二十二巻　丰御食炊屋姬天皇　推古天皇十二年）